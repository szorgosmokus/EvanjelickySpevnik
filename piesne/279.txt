279.


1. Boh je môj hrad!
– a preto rád
na Neho sa spolieham,
dušou – telom
v žití celom
jedine v Neho dúfam.

2. Slovo je tá
pravda svätá,
posväť ma v nej, ó Bože,
nech Ťa poznám
a vieru mám,
ktorú nik vziať nemôže.

3. To slovo mi
rozjasní tmy,
v ňom múdrosti je svetlo,
čo iného,
okrem neho
ku Tebe by ma viedlo?

4. Aj keď to viem,
že raz umriem,
Tvoje slovo učí ma
po časnosti
do večnosti
Ty veriacich prijímaš.

5. Sám od seba
tam do neba
prísť ku Tebe nemám síl,
Hospodine,
však Ty si mne
cestu v slove vyjavil.

6. Aj keď mojich
hriechov mnohých
ťarchu cítim, predsa viem,
že odpustíš,
neodsúdiš,
veď Ťa Otcom nazvať smiem.

7. Tebe slúžiť,
kým budem žiť
verne chcem, Otče milý,
len mi znova
z Tvojho slova
dávaj potrebnej sily.

8. Ó Bože náš!
I v tento čas
svojím slovom sám nám
svieť,
v nedôvere
pomôž k viere,
do večnej slávy uveď.
