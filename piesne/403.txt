403.


1. Otče, všetko živé
u Teba pokrm hľadá,
a Ty milostive
sýtiš nás i vtáčatá,
preto Ti naše rty
dobrorečia, Pane,
za prejav štedrosti,
hojné požehnanie.

2. Pomôž, nech na Teba
nikdy nezabúdame
a za hojnosť chleba
Tebe vďaku vzdávame;
ku darom telesným
duchovných pridávaj,
dušu slovom svojím
sýtiť neprestávaj.

3. Kiež pri našom stole
nasýtení bývame,
hlad a nepokoje
odstrániť pomáhame;
chráň nám pokoj milý
v Kristu medzi nami,
by sme v ňom slúžili
Tebe i s dietkami.

4. Úrody nám Pane,
rozhojňuj bez prestania,
nech ich prináša zem,
dľa sľubu, do skonania,
nech sa strieda sejba,
žatva, dážď i jasnosť,
a tak svojho chleba
nechže má každý dosť.

5. Aj duchovnú roľu
neprestaň požehnávať,
aby sme sa spolu
vo viere mohli vzmáhať;
my sme roľa Tvoja,
keď príde žatvy čas,
do svojho pokoja,
zhromaždi, Otče nás.
