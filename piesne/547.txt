547.


1. Aká ľúbezná
a Bohu príjemná
je bratská svornosť,
láska a úprimnosť,
Duch Boží o tom
svedčí v Písme svätom
pravdivým slovom.

2. Veď Bohu bez nej
vôbec milé nie je
naše umenie,
reč ani konanie;
bez nej aj viera
nič nám neprospieva,
hynie, umiera.

3. Plnosť zákona,
to je láska vrúca,
vyháňa ona
úzkosť, strach zo srdca;
nie je hnevlivá
ani závistlivá,
lež dobrotivá.

4. Nevypína sa,
nehľadá vlastného,
vraví: Hľadajme
blaha spoločného,
rada v pokoji
o dobro vždy stojí,
a zlo nestrojí.

5. Čo praješ sebe,
praj blížnemu svojmu,
čo chceš by tebe
on činil, čiň jemu;
ten si privolá
Božie odsúdenie,
v kom láska nie je.

6. Kto bratskou láskou
blížnych nemiluje,
ten sa milosti
Božej pozbavuje,
veď Boh je láska,
kto v láske prebýva,
v Bohu prebýva.

7. Preto spoločne
v láske nažívajme,
verne sa všetci
navzájom milujme,
tak láska Božia
už tu nás obdarí
večnými darmi.
