267.


1. Kresťania, pamätajme,
na zásluhy predkov
a v srdci zachovajme
vďačnosť Božím svedkom,
pretože nás vyviedli
z temnoty pohanstva,
a ku svetlu priviedli
do lona kresťanstva.

2. Či snáď to môže byť
väčšia radosť, sláva,
ako stať sa kresťanom,
nasledovať Pána?
Poznať evanjelium,
ktoré v srdciach množí
vieru, lásku a nádej,
dáva pokoj Boží?

3. Kým niektoré národy
nečinne čakali
na príchod apoštolov
a v tme zostávali,
náš národ pravdu hľadal,
vierozvestov vítal
a pokrstiť sa im dal,
vieru v Krista prijal.

4. Vážme si v každom čase
našich vierozvestov,
ktorí predkov ku spáse
viedli pravou cestou!
Tomu naši predkovia
veľmi sa tešili,
keď v reči rodnej slová
Božie im zazneli.

5. Evanjelium sväté
si chráňme v čistote,
zvestujme ho po svete
a plňme v živote,
svedectvo Božích svedkov
v srdciach zachovajme,
dedičstvo viery predkov
dietkam odovzdajme.

6. Precíťme v svojom srdci,
čo nám zanechali,
aby sme čistú pravdu
v cirkvi poznávali;
podľa skutkov ich svetlých
si cirkev budujme,
Boha a svojich blížnych
jak oni milujme.
