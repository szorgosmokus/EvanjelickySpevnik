307.


1. Bože, verný Bože,
prameň najlepších darov,
Ty všetko dať môžeš,
prosím preto s dôverou:
zdravé mi telo daj
a prebývaj vo mne,
nech čistú dušu mám,
svedomie pokojné.

2. Chcem v práci byť pilný,
pomáhaj mne slabému,
nech čo som povinný,
rád urobím každému,
keď všetko vykonám
v čase mi určenom,
nech v srdci radosť mám
nad prospešným dielom.

3. Daj, nech tak hovorím,
aby som obstál, Pane,
za pravdu nech horlím,
a verný jej zostanem.
Keď musím hovoriť
v postavení mojom,
daj sa mi vysloviť
vždy pravdivým slovom.

4. Daj, v láske, svornosti
so všetkými nažívať,
zo svojej milosti
ráč mi k tomu sily dať,
ak mi chceš rozmnožiť
rôzne dary časné,
nedaj ich povýšiť
nad hodnoty večné.

5. Ak mi tu v časnosti
predĺžiš dni života,
nech vždy ma sprevádza
Tvoja božská dobrota;
do srdca mi ulož
dar trpezlivosti,
tak, aby som po hrob
žil v kresťanskej cnosti.

6. Na svoju smrť chcem byť
vždy, Pane, pripravený,
svoj život dokončiť
vo viere a vedomí,
že si mi pripravil
u seba miesto tiež,
aby som s Tebou žil,
kde Ty, Pane, žiješ.
