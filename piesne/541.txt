541.


1. Ísť cestou striezlivosti,
na to mnohí zabúdajú.
V škodlivej opilosti
svoju rozkoš nachádzajú.
Božiu vôľu potupujú,
samých seba znevažujú.

2. Prečo mnohý chudobe,
posmechu sa vystavuje
a vo svojej nezdobe
i dietky si zahanbuje?
Márne potom plače, kvíli,
nikomu viac nie je milý!

3. Veď opilstvo už toľkých
aj o rozum pripravilo.
Do rozporov a zvád zlých
srdce ľudí naklonilo;
neraz až k vražde dospeje,
kto opilosti holduje.

4. Ba viac, kto hriech opilstva
vyhľadávať neprestane,
do Božieho kráľovstva
určite sa nedostane!
Pán Boh pri poslednom súde
prísne takých trestať bude!

5. Ku Tebe my, Bože náš,
zraky svoje obraciame:
Pred tou vášňou ochráň nás,
nech príkladne nažívame.
Dary, ktoré dáš z milosti,
dopraj užiť v striezlivosti.
