153.


1. Vstaň, srdce a s radosťou
pozri, čo sa stalo,
už nad nočnou temnosťou
svetlo moc získalo,
môj Spasiteľ doteraz
ležal v tmavom hrobe,
veľkonočný prišiel čas
a On vstal v tej dobe .

2. Víťaz nad tmavým hrobom
hľadí vôkol jasne,
nad nepriateľskou zlobou
zastal si víťazne,
všetko už padá k nohám
vzkrieseného Pána,
premohol hriech, peklo, klam
i smrť je zdolaná.

3. Ach, aká veľká radosť
srdce naplňuje,
keď sa už Božia milosť,
pokoj rozhojňuje,
nikto mi neodníme,
čo mi Kristus dáva,
za čo trpel nevinne,
za čo z mŕtvych vstáva.

4. Všetka moc pekla zlého
nič mi neublíži,
keď mám Pána verného,
čo zomrel na kríži,
premohol pekla brány,
je víťazným Kristom,
keď Mu budem oddaný,
smrť mi bude ziskom.

5. Chcem sa držať Ježiša
ako Hlavy večnej,
tí, čo sa Jeho držia,
kráčajú bezpečne;
nech sa búri ako chce
vôkol prúd vôd dravý,
mám vždy pokojné srdce,
Pán ma zlého zbaví.

6. Raz ma privedie k bráne,
preslávneho neba,
kde bude napísané
pre mňa i pre teba:
Kto tam so mnou trpieval,
tu ho čaká sláva,
kto tam so mnou zomieral,
tu život dostáva.
