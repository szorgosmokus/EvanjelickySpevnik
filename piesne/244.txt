244.


1. Kristu príklad pokory,
Boh náš milostivý,
Otca svojho Syn milý
a jednorodený,
pre človeka hriešneho
ponížil sa veľmi,
hoci bol od večnosti
Bohu Otcu rovný.

2. Skoro po narodení
už Ho útek čakal,
pred neprajným svetom sa
v Egypte ukrýval.
Spasiteľ – okrem hriechu –
nám vo všetkom rovný,
až do smrti na kríži
Otcovi poslušný.

3. Na púšti pokúšaný,
ľuďmi zaznávaný,
priateľmi nechápaný,
cudzími hanený,
nemal miesta istého,
kde by hlavu sklonil.
Tak Pán nebeskej slávy
pre nás sa ponížil.

4. Hlad, smäd, páľu a zimu,
najväčšiu chudobu
znášal, keď vzal na seba
človeka podobu.
V pote tváre s bolesťou
i plačom pracoval,
aby nám chlieb života
večného daroval.

5. Hľadal ovce stratené,
ktoré zablúdili,
nájdené na ramená
zobral priateľ milý;
verný pastier najlepšiu
pastvu im pripravil,
na spasenie nevinnú
smrť za ne podstúpil.

6. On, ktorý dobrovoľne
za nás seba vydal,
prikázal, aby každý
kríž svoj na seba vzal.
Musel Kristus tak trpieť,
kým Ho Boh oslávil,
aby cestu k Otcovi
hriešnikom pripravil.
