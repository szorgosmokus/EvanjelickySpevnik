415.


1. Deň zase pominul,
akože som ho prežil?
Či dnes dobre činiť
som úprimne sa snažil?
Či som svedomite
si plnil povinnosť?
Alebo na svoju
dbal som pohodlnosť?

2. Či verne som konal
aj práce v povolaní,
čo mi Pán môj zveril
k šíreniu Jeho slávy?
Či som bol aj blížnym
i svetu prospešný
a príkazom Božím
vo všetkom poslušný?

3. Či som si spomenul
na Dobrodincu svojho,
keď som mnohé dary
prijímal z ruky Jeho?
Dobrorečil som Mu
za šťastie úprimne?
A či som ťažkosti
prenášal ochotne?

4. Ó Bože Vševládny!
Pred Tebou večer stojím,
v pokore, v pokání
o odpustenie prosím;
odpusť pre Ježiša
poklesky a viny,
odpusť, netresci ma,
buď mi milostivý.

5. Verím, že prijmeš ma
kajúceho na milosť;
o tom uisťuje
ma Tvoja dobrotivosť;
Ty i tejto noci
budeš Strážcom mojím,
ja živý i mŕtvy,
chcem, Pane, byť Tvojím.
