113.


1. Tam na kríži na Golgote
tam je naša útecha,
tam len duša naša rada
v každej biede pospiecha,
lebo Kristus, náš Spasiteľ,
tak nás vrelo miloval,
seba zmaril,
ponížil sa,
svätý život na nás dal.

2. Tam na kríži na Golgote,
Boh Spasiteľ krváca,
On za nás hnev Boží tíši,
dlhy naše vypláca,
žiaľme, plačme, ó hriešnici,
nad svojimi hriechami.
Kriste, odpusť naše viny
ó, zmiluj sa nad nami!

3. Tam na kríži na Golgote,
Pán sľubuje lotrovi:
Amen, dnes si so mnou v raji,
keď ja prídem k Otcovi,
ó, ráč aj nám, Spasiteľu,
tej milosti udeliť
nás do radu vyvolených
v svojej sláve začleniť.

4. Tam na kríži na Golgote,
On je naša útecha,
po Ňom dychtí duša naša,
k Nemu rada pospiecha.
On je náš hrad, útočište;
i keď nás smrť zachváti,
vyvedie z ríše hrobu,
stratený raj navráti.
