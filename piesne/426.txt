426.


1. Na lôžko idúc
Tebe sa modlíme,
k spánku sa kladúc,
Pane náš, prosíme:
v pokoji daj spať,
od prác odpočívať,
v dobrom zdraví vstať.

2. Ráč nepriateľov
zlých od nás odohnať,
svojich anjelov
na ochranu poslať,
by v Tvojej moci
spočinuli všetci
sme v tejto noci.

3. V myšlienkach zbožných
daj nám usnúť, Pane,
a len v snoch čistých
dožiť chvíle ranné;
pri každom čine,
či bdieme, či spíme,
nech Teba ctíme.

4. Chvála Ti, Pane,
večný Kráľu vekov,
prijmi ju vďačne
od nás, služobníkov,
aj keď od hriešnych,
nehodných a biednych,
ale prosiacich.

5. Kriste, Pane náš,
pre svoj kríž a rany,
zmy každý hriech z nás,
zmiluj sa nad nami,
aby nepálil
nás pekelný plameň,
prosíme. Amen.
