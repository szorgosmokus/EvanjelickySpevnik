504.


1. Cez súženie k vykúpeniu
cez boj ísť ku pokoju;
máme Bohom púť určenú,
šťastný ten, kto zvládne ju;
ak v pokušeniach obstojíš,
čo ťa v svete čakajú,
spočinieš v Božom pokoji,
Boh spasí dušu tvoju.

2. Proti viere hneď blud brojí,
hneď povera povstáva,
hneď nevera jej pád strojí,
hneď jej hrozí žiadosť zlá!
Bojuj! – pokoj z viery istej
v srdci sa ti rozhostí,
akoby v ňom svetlo čisté
zažal sám Boh z výsosti.

3. Ťažký býva i boj cnosti
proti sveta márnostiam,
proti mnohej ľudskej zlosti,
mnohým tela žiadostiam:
Bojuj! – a Boh daruje ti
pokoj srdca verného,
keď do svedomia zošle ti
pokoj Ducha Svätého.

4. A keď sa ti zarmucuje
duša hrobu temnosťou
a v tele prudko bojuje
dúfanie s pochybnosťou:
Bojuj! – cez ten boj posledný
dostaneš pokoj večný,
keď za hrobom sa rozodní
deň slávy, nekonečný.
