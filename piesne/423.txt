423.


1. Končíme tento týždeň,
ó Bože náš dobrý,
v ňom hojne sme každý deň,
chlieb mali potrebný;
a našu dušu, telo,
povolanie, živnosť
i každé naše dielo
žehnala Tvoja moc.

2. Za to Ťa, milý Pane,
chválime srdečne,
že sme v Tvojej ochrane
žiť mohli bezpečne;
ochránil si od zlého,
od hrôz i ťažkostí
a zvodcu podvodného
úklady zmaril si.

3. Pred Tebou z hriechov
svojich
sa, Bože, kajáme,
čo sme v dňoch pominulých
páchali vedome;
odpusť nám ich , prosíme
pre rany Kristove,
nech zmierení chodíme
v poslušnosti novej.

4. Daj nám v týždni budúcom
všetkým dobré zdravie,
chorým buď pomocníkom,
hoj rany boľavé,
zo svojej lásky zachráň,
čo od Teba máme,
a naše práce žehnaj,
veď v Teba dúfame.

5. Pred pádom nebezpečným
milostivo nás chráň,
pred človekom úlisným
mocne varuj a bráň;
nech zloba sa utíši,
odvráť nepokoje,
veď Otec si najlepší,
my dietky sme Tvoje.

6. Dopraj i tejto noci
nám ticho spočívať;
zo svoje božskej moci
daj ráno v zdraví vstať.
Amen! všetci spoločne
Zvolajme v tento čas:
Čuj tie prosby srdečné,
splň ich, ó Pane náš!
