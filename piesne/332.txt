332.


1. Pokánie čiňme,
kým ešte čas máme,
príde Pán k súdu
skôr, než sa nazdáme;
nech sa nikto z nás
na to nespolieha,
že Pán zhovieva.

2. Od najstarších čias
Boh náš vždy tak konal,
k pokániu volal
a s trestom odkladal,
tak skrz Noácha
volal Boh dávny svet
za sto dvadsať liet.

3. Však nekajúcim
nemieni odpustiť,
tým ktorí sa Mu
vedia len protiviť;
už raz hriešny svet,
že sa neobrátil,
potopou zničil.

4. Jeruzalemu
Boh za mnoho rokov
v Písme učených
posielal prorokov,
naposledy mu
poslal Syna svojho;
umučili Ho.

5.Čo sa však stalo
s tým Jeruzalemom?
Boh ho potrestal
v hneve svojom veľkom,
nezanechal v ňom
kameň na kameni,
bol spustošený.

6. Mnohé príklady
v Písme svätom máme,
a predsa na ne
veľmi málo dbáme!
Vážme si slová
prorokov, Mojžiša,
najmä Ježiša.

7. Boh ku pokániu
stále povzbudzuje,
láskou i trestom
k sebe priťahuje,
ó kiež sa Jeho
hlasu získať dáme,
dokiaľ čas máme!
