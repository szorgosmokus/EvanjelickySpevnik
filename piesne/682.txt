682.


1. S tebou sa rozžehnávam,
svet klamný, nestály,
veď v tvojich krásach nemám
radosti zdroj stály;
v nebi je stánok lepší,
po ňom verní túžia,
tam Pán večný poteší
všetkých, čo Mu slúžia.

2. Svoju radou ma spravuj,
Ježiši, Syn Boží,
zmužilosť srdcu daruj,
keď sa môj kríž množí,
uľavuj mi bolesti,
daj šťastné skončenie,
potom po časnej smrti
a večné spasenie.

3. V deň boja posledného
Tvoj kríž, meno Tvoje,
kiež občerství ma mdlého,
je zdrojom nádeje
a Tvoja smrť, Ježiši,
horké umučenie,
nech útechou je duši,
keď príde lúčenie.

4. Nuž priviň ma z milosti
ku sebe, môj Pane,
priveď, kde niet žalosti,
kde len radosť vládne;
dobre mi bolo časne
pri Tebe aj v kríži,
preto chcem byť i večne
s Tebou, môj Ježiši!

5. Vpíš moje meno, Pane,
do Knihy života,
a spoj ma s tými pevne,
čo v nebi chvália Ťa
účastní večnej slávy
a stálej radosti;
splň to, Pane láskavý,
prehojný v milosti.
