Žalmy

657.

----------------
Adventný

L.: Ukáž nám, Hospodine, svoju milosť,
Zb.: udeľ nám svoju spásu.

Či nás Ty znovu neoživíš,
aby ľud Tvoj mal v Tebe radosť.

Chcem počúvať, čo Hospodin Boh hovorí,
lebo On pokoj oznamuje svojmu ľudu.

Iste je blízko Jeho spása tým čo sa Ho boja,
aby sláva Jeho prebývala v našej krajine.

Spravodlivosť pôjde pred Ním
a spása cestou Jeho krokov.

Milosť a vernosť sa stretnú,
spravodlivosť a pokoj poľúbia sa.

Vypučí vernosť zo zeme
a spravodlivosť zhliadne z neba.

Ukáž nám, Hospodine svoju milosť
udeľ nám svoju spásu.


----------------
Vianočný

L.: Spievajte Hospodinu novú pieseň,
Zb.: lebo vykonal divné veci.

Hospodin svoju spásu oznámil,
vyjavil svoju spravodlivosť očiam národov.

Rozpomenul sa na svoju milosť,
na vernosť k domu Izraela.

Všetky končiny zeme
videli spásu nášho Boha.

Zvučne pokrikuj Hospodinu celá zem,
prepuknite v jasot plesajte a hrajte!

Hrajte Hospodinu na citare,
na citare za hlasného spevu!

Spievajte Hospodinu novú pieseň,
lebo vykonal divné veci.

----------------
Pôstny

L.: K tebe sa utiekam, ó Hospodine,
Zb.: kiež nikdy nie som zahanbený.

Nakloň ku mne svoje ucho,
rýchlo ma vytrhni!

Lebo Ty si mi skalou a mojím hradom,
pre svoje meno veď ma a sprevádzaj ma.

Do Tvojej ruky porúčam svojho ducha,
Ty si ma vykúpil, ó Hospodine.

Zmiluj sa nado mnou, lebo cítim úzkosť,
zármutkom chradne mi duša i telo.

Ale ja Tebe dôverujem, Hospodine,
hovorím: Ty si môj Boh.

Rozjasni tvár svoju na svojím sluhom,
zachráň ma svojou milosťou.

K Tebe sa utiekam, ó Hospodine,
kiež nikdy nie som zahanbený.

----------------
Veľkonočný

L.: Hospodin žije! Požehnaná moja skala!
Zb.: Vyvýšený je Boh mojej spásy.

Vrúcne Ťa milujem, ó
Hospodine, moja sila,
Hospodin, moja skala, hrad
môj a môj vysloboditeľ.

Volám na Hospodina, ktorý je
hoden chvály,
som zachránený pred mojimi
nepriateľmi.

Obkľúčili ma putá smrti
a prúdy záhuby ma predesili
ovinuli ma putá podsvetia,
osídla smrti zastihli ma.

V úzkosti svojej som volal na Hospodina,
zo svojho chrámu počul hlas môj.

Z výsosti siahol, uchopil ma,
pred mojím mocným
nepriateľom zachránil ma.
On vyviedol ma na voľnosť,
vytrhol ma, bo si ma obľúbil.

Môj Boh mi ožiaruje
temnotu,
On je štítom každého, kto sa
k Nemu utieka.

Hospodin žije! Požehnaná moja skala!
Vyvýšený je Boh mojej spásy.

----------------
Svätodušný

L.: Dobroreč, duša moja, Hospodinu,
Zb.: ó Hospodine, Bože môj, si veľmi veľký!

Ako mnoho je Tvojich diel, ó Hospodine,
zem je plná Tvojho tvorstva.

Keď odnímaš im ducha, skonávajú
a vracajú sa do prachu.

Keď svojho Ducha vysielaš, sú stvorené,
tak obnovuješ povrch zeme.

Naveky sláva Hospodinu,
nech sa raduje zo svojich diel.

Spievať chcem Hospodinu, dokiaľ žijem,
hrať svojmu Bohu, dokiaľ tu budem.

Dobroreč, duša moja, Hospodinu!
Haleluja, haleluja!

----------------
Kajúci

L.: Srdce čisté stvor mi, ó Bože,
Zb.: a obnov vo mne ducha pevného!

Dokonale ma obmy z mojej viny,
očisť ma od môjho hriechu!

Oproti Tebe samému som zhrešil,
páchal som, čo je zlé v Tvojich očiach.

Skry si tvár pred mojimi hriechmi
a zotri všetky moje viny!

Od svojej tváre nezavrhni ma
a svojho Svätého Ducha mi neodnímaj!

Navráť mi radosť z Tvojej pomoci
a duchom poslušnosti podopri ma!

Srdce čisté stvor mi, ó Bože,
a obnov vo mne ducha pevného!

----------------
Ďakovný

L.: Ďakujte Hospodinu, lebo je dobrý,
Zb.: lebo Jeho milosť trvá naveky!

Tomu, čo múdro učinil nebo,
lebo Jeho milosť trvá naveky!
Tomu, čo rozprestrel zem nad
vodami,

lebo Jeho milosť trvá naveky!
Tomu, čo veľké svetlá učinil,
lebo Jeho milosť trvá naveky!
Slnko, aby panovalo vo dne,
lebo Jeho milosť trvá naveky!
Mesiac a hviezdy, aby
panovali v noci,

lebo Jeho milosť trvá naveky!
Tomu, čo každému telu dáva
chlieb,

lebo Jeho milosť trvá naveky!
Ďakujte Hospodinu nebies,
lebo Jeho milosť trvá naveky!
Ďakujte Hospodinu, lebo je
dobrý,

lebo Jeho milosť trvá naveky!

----------------
Oslavný

L.: Nebesá rozprávajú o sláve Božej
Zb.: a dielo Jeho rúk zvestuje obloha.

Deň dňu oddáva zvesť,
noc noci podáva poznanie.
Ich zvuk sa nesie po celej
zemi

a ich slová až na okraj sveta.
Na nich postavil slnku stan,
ono vychádza ako ženích zo
svojej izby.

Teší sa ako hrdina,
že pobeží dráhou.
Na okraji nebies má svoj
východ

a obieha na druhý kraj.
Zákon Hospodinov je
dokonalý, občerstvuje dušu.

Nebesá rozprávajú o sláve
Božej a dielo Jeho rúk
zvestuje obloha.
