548.


1. Boh náš je Bohom lásky,
priateľom svornosti,
On požehnáva zväzky
pokoja, vľúdnosti;
žiada od každého
vo viere dobre konať,
tak Pána nasledovať,
milovať blížneho.

2. Kto tu pokoj miluje,
životom ho tvorí,
a oň sa usiluje,
láskou k ľuďom horí,
má nádej života
v nebi, tam kde prebýva
tá Láska opravdivá,
pokoj a dobrota.

3. Nie je pravým ctiteľom
Krista láskavého,
kto býva rušiteľom
svätej vôle Jeho.
Kto v Ježiša verí,
ten skôr, než slnko zájde,
k svornosti cestu nájde
a s blížnym sa zmieri.

4. Ježiš, Kráľ pokoja,
prameň všetkých cností,
zmar príčiny rozbroja
a hriešne žiadosti!
Duch Tvoj, Duch tichosti,
nech stále nás spravuje,
vodí a utvrdzuje,
v láske a vernosti.
