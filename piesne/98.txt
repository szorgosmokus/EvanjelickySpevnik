98.


1. Môj Ježiši, môj najmilší
prečože Ťa obvinili,
nevinného odsúdili?
Môj Ježiši, môj najmilší,
aká príčina je Tvojho
umučenia preťažkého?
To, Pane, moja je vina,
ja som Tvojich múk príčina,
moje hriechy Ťa ranili
a na kríži usmrtili.

2. Môj Ježiši, môj najmilší,
Hlava Tvoja ubolená
ostrým tŕním je ranená,
môj Ježiši, môj najmilší,
tvár Tvoja je zohavená,
nevinnou krvou skropená;
telo je celé zmučené,
strýznené a doráňané,
na kríž potupne pribité
a kopijou prebodnuté.

3. Môj Ježiši, môj najmilší,
ja som zhrešil a Ty trpíš,
ja som dlžník a Ty platíš;
môj Ježiši, môj najmilší,
previnil som sa, Ty znášaš! –
za moju vinu krvácaš.
Čím sa ti za to odplatím,
akože sa Ti odvďačím?
Dávam Ti srdce skrúšené
Tvojou krvou vykúpené.

4. Môj Ježiši, môj najmilší,
ochotne si trpel pre mňa,
dal seba samého za mňa;
môj Ježiši, môj najmilší,
v pokore k Tebe prichádzam,
do služby sa ti oddávam,
krv Tvoja ma očisťuje
a pre život zachraňuje,
pre bolestné umučenie
daj mi hriechov odpustenie.
