661.


1. Čo sa toľko staráme
a v žiali trápime?
Stálosti tu nemáme,
raz umrieť musíme;
matky aj otcovia,
i všetci predkovia,
čo pred nami niekdy žili,
kamže sa podeli?
Hľa, odísť museli,
sťaby tu ani neboli!

2. Ten istý cieľ na zemi
človeku hriešnemu
každému je určený,
starému, mladému:
kto žije na svete,
v zrelosti či v kvete,
v určenom čase skonáva;
neochráni hodnosť,
ni veľká dôstojnosť
z moci smrti a jej práva.

3. Nuž, pokiaľ čas milosti
v tomto svete máme,
ľutujme neprávosti
a k Bohu zvolajme:
láskavý Otče náš,
zavaruj mocne nás
od všetkého zla v každý čas,
zmiluj sa nad nami,
hriešnymi dietkami,
odpusť nám viny a spas nás!
