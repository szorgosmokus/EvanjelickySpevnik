66.


1. Rok starý zavierame
a plní vďačnosti
na Tvoju česť spievame,
ó Bože z výsosti;
za všetko ďakujeme,
náš Pane premilý,
však sme v ňom každodenne
len z milosti žili.

2. Veď nebolo hodiny,
ani okamženia,
bez Tvojich dobrodení
a bez požehnania;
Ty si nás obdarúval
otcovskými darmi
a láskavo nakladal
s nami sťa dietkami.

3. Aj vzácny poklad, zdravie,
nám z milosti s dal,
o pokoj, blaho pravé
sa láskavo staral;
boli by sme zhynuli
pre hriechy mnoho ráz,
Ty pridal si však sily
a mocne chránil nás.

4. Mnohých si zas povolal
pred trón súdu svojho
a nám dni predlžoval
života časného,
ach, toľkej láskavosti
nie sme veru hodní,
bo cestou hriechu, zlosti
sme išli deň po dni.

5. So slzami sľubujem
nemrhať daný čas;
dni Tebe obetujem,
čo z milosti mi dáš.
S rokom starým sa lúčim
aj s hriechmi starými,
do nového vykročím
s túžbami svätými.
