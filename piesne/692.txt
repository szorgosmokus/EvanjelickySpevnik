692.


1. Spočívajte už v pokoji,
vy, ktorých znal sotva svet,
po krátkom ste padli boji
sťa podťatý kosou kvet;
aj vy, ktorých trápil žiaľ,
kým vás Pán Boh nepozval,
po súženiach, ťažkom boji,
spočívajte už v pokoji!

2. Vy, čo ste o svet nestáli,
v Boha vrúcne verili,
verne dielo ste konali,
hoc tŕním, ste chodili,
vy, čo veľké obete
priniesli ste v živote,
vďačne ste svet opustili,
snívajte sen tichý, milý.

3. Aj vy, čo ste túžievali
po srdci len jedinom
a tak často smútievali
v duchu veriacom, tichom,
hoc po celý žitia čas
nemiloval nikto vás,
predsa svetu ste žehnali,
daj vám Boh raj lásky stály.

4. Vy tiež, ktorí ste nemali
pokoj v boji života,
pevne proti zlobe stáli
a kde bola driemota
nový život kriesili,
pravde, duchu slúžili
hotoví ku cnosti činu,
spočívajte v Hospodinu.

5. Aj vy, moji drahí milí,
čo ste ma milovali,
dokiaľ ste na svete žili
a so mnou prebývali,
boli ste pri mne v tiesni,
pre mňa obeť priniesli,
prijmite tú slzu vďačnú
a daj vám Boh radosť večnú!
