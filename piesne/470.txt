470.


1. Pamätaj, človeče,
prečo Ťa Boh stvoril,
nad všetko stvorenstvo
na zemi povýšil;
preto, aby si Mu slúžil.

2. Na svoj svätý obraz,
sebe podobného
stvoril ťa a dal ti
ducha rozumného,
aby žil si na česť Jeho.

3. V svojich prikázaniach
zákon ti poznať dal,
dobré vždy od zlého
aby si rozoznal,
vôľu Božiu zachovával.

4. Trestom hrozí tým, čo
zákon prestupujú,
odpustenie dáva
tým, čo Ho milujú,
ak Ho verne nasledujú.

5. Opusť neprávosti,
uznaj svoju vinu
prv, než dni života
tvojho sa pominú;
hriešnik, nastúp cestu inú!

6. Spamätaj, sa len tak
dôjdeš zmilovania,
kajaj sa – a istá
je tvoja záchrana
Kristom nám všetkým
získaná.

7. Milostivý Bože,
ku Tebe vzhliadame,
s pevnou dôverou sa
k Tebe utiekame,
spásu od Teba čakáme.

8. Zmiluj sa nad nami,
pokoja svojho praj,
cestou posvätenia
v živote kráčať daj,
potom otvor nám večný raj.
