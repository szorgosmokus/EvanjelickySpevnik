483.


1. Vyznávaš: kresťan som!
Správne, ak to vyznanie
potvrdí život tvoj,
všetko tvoje konanie.
Ak s Božou pomocou
vždy statočne žiješ,
a takto kresťanstvo
svoje dokazuješ.

2. Vyznávaš: kresťan som!
Tým je, kto Krista poznal,
kto Ho Pánom svojím
nielen slovami nazval,
ale zachováva,
čo On prikázal nám,
kto však tak nekoná,
nie je pravý kresťan.

3. Vyznávaš: kresťan som!
Kto sa chce tak menovať,
musí v Krista veriť
a zlého sa varovať.
Nemiluje Krista,
kto hriechy miluje,
a nie je kresťanom,
hoc sa tak menuje.

4. Vyznávaš: Kresťan som!
V Krista som pokrstený,
Jeho drahou krvou
som z hriechu vykúpený.
Iste! Len či plníš
aj stále zmluvu tú
s Bohom uzavretú
v čas svätého krstu.

5. Vyznávaš: Kresťan som!
Mám srdce pripravené
prijať Božie slovo
tak, ako je zjavené,
ale pováž, či si jeho činiteľom
a či to aj vidieť v žití tvojom
celom.

6. Vyznávaš: Kresťan som!
Veď často pristupujem
k Večeri Pánovej,
kde milosť dosahujem,
ale či si potom
aj dokonalejší,
či v slovách a skutkoch
tvoj život je lepší?

7. Nehovor: Kresťan som!
dokiaľ nesvedčia o tom
všetky skutky tvoje
dosvedčené životom.
Kresťan nielen meno
kresťana má nosiť,
ale nadovšetko
po kresťansky má žiť!
