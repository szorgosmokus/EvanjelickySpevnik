112.


1. Smutný čas pôstny čas,
premýšľaj, človeče,
zanechaj rozkoše,
obráť svoje srdce,
mysli na smrť Pána svojho,
že on trpel za každého
i teba hriešneho.

2. Vojdi do záhrady,
kde krvou sa potí,
tam vrúcne sa modlí,
vidiac kalich smrti;
mocný Pán zeme i neba
znáša to všetko pre teba,
hriešneho človeka!

3. Pozri a uvidíš
tam zradcu Judáša,
hľa, zástup privádza
na Pána Ježiša,
a Ten dal sa zajať, zviazať
hriešnik, máš za čo ďakovať,
verne Ho milovať.

4. Pozri, ako vedú
Ježiša milého,
k Annášovi zlému
už poviazaného;
tam za tvoje previnenie
znášal bolesť, pohanenie
pre tvoje spasenie.

5. Kruto Ho bičujú,
tŕním, korunujú,
že miesta bez rany
na Ňom nenechajú,
tečie po Ňom krv nevinná,
aj ty si toho príčina,
aj tvoja to vina.

6. Hľa, vychádza z mesta
na miesto popravy,
pod krížom klesajúc
v mdlobách od únavy,
na smrť kráča Pán nevinný,
platí za tvoj hriech a viny,
človeče nehodný!

7. Preto, ó človeče,
upri zrak na Neho
na kríži pre teba
umierajúceho,
ľutuj a plač, čiň pokánie,
kým je čas na zmilovanie,
len v Ňom máš spasenie.
