552.


1. Ó Láska večná,
čuj hlas ľudu svojho,
vzbuď a chráň lásku
v srdci z nás každého
živú, úprimnú,
stálu, vrúcu, čistú
v Ježiši Kristu.

2. Preto Ti, láska,
krásny nebeský kvet,
hlasy kresťanstva
radostne majú znieť,
bez teba svet by
bol iba žalárom,
kto by chcel žiť v ňom?

3. Umenie slávne,
múdre, sladké reči
sú bez nej márny
zvuk, jak Písmo svedčí;
nič nie sú diela,
ak nevytvorila
ich láska milá.

4. Z lásky stvoril Boh
svet, všetko, čo žije;
z lásky Syn Jeho
kalich smrti pije;
na láske stojí,
láskou sa ozbrojí
aj cirkev v boji.

5. Nesvitnú svetu
dosiaľ zlaté časy,
dokým nespozná,
láska, tvojej krásy;
panuje iba
nenávisť a zloba,
kde láska chýba.

6. Ó Láska večná,
čuj hlas ľudu svojho,
vzbuď a chráň lásku
v srdci z nás každého
živú, úprimnú,
stálu, vrúcu, čistú
v Ježiši Kristu.
