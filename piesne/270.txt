270.


1.Milý Sion, upokoj sa,
predsa Boha svojho znáš,
predsa v lone svojho Otca
plnosť lásky raz poznáš!
Aj keď švihá a tresce,
vedz, že ti len dobre chce,
aj keď prísne vychováva,
milovať ťa neprestáva.

2. Keby búrka, príval vody
záhubou ti hrozili,
keby sa aj vrchy pohli,
pahorky sa klátili,
neľakaj sa a neboj,
s tebou predsa Boh je tvoj,
štítom, hradom vždy je ti On:
netrať nádej, milý Sion!

3. Keby si aj bez úsmevu
horké slzy vylieval,
keby si aj miesto spevu
žialil len a nariekal,
keby ti aj nepriateľ
akokoľvek škodiť chcel,
Sion milý, ty nezúfaj,
v Boha pevne ver a dúfaj!

4. Všetkému prichádza koniec
– Boh na veky kraľuje!
Buď Mu verný, On ti veniec
večnej slávy daruje.
Novú milosť On dá ti,
Žiaľ na radosť obráti,
preto, Sion, upokoj sa,
bezpečný si v ruke Otca.
