503.


1. Bohu zver svoje cesty
i všetky ťažkosti, utíši ti
bolesti z otcovskej milosti,
On, ktorý múdro riadi,
spravuje celý svet, On pravicu
podá ti, a vyvedie ťa z bied.

2. Dúfaj v Boha úprimne,
ak chceš tu šťastne žiť,
pomôže ti predivne
nad mdlobou zvíťaziť.
Len pros Ho vytrvalo,
veď Tvoje starosti
sú málo, iba málo
pred Otcom večnosti.

3. Čo mi je dobré, čo zlé,
Ty vieš, milý Bože,
Ty nikdy ma nesklameš
a sklamať nemôžeš.
To prijmem z ruky Tvojej,
čo z lásky darom dáš.
Staň sa dľa vôle Tvojej
po celý žitia čas.

4. Máš cestu zo všetkých
ciest, tisíce možností,
veď Ty sám najlepšie vieš
pomáhať z ťažkostí;
čokoľvek dobre mieniš,
aj mocne vykonáš,
nik nemôže to zmeniť,
čo chceš, to z lásky dáš.

5. Ó, dúfaj, duša, stále
vo svojom súžení,
vždy v Božej si ochrane,
Boh údel tvoj zmení,
čakaj v trpezlivosti,
On vie ten pravý čas,
keď zas slnko radosti
po žiali uzrieť máš.

6. Možno bude krátky čas
meškať s potešením,
a ty budeš volať zas
hlasom zarmúteným:
Už ma navždy opustil
Boh môj – spása moja,
nieto v tele mojom síl,
niet v srdci pokoja.

7. Však, čo Pán sľúbil, splní,
dá veniec víťazstva,
keď sa celkom naplní
čas Jeho kráľovstva,
z milosti On sám palmy
vloží do Tvojich rúk,
budeš Mu spievať žalmy,
že pomohol ti z múk.
