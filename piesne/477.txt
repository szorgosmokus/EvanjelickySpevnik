477.


1. Tri sú veci, o ne prosím,
Bože môjho spasenia,
po nich túžbu v srdci nosím,
obsah môjho snaženia;
každá pochádza od Teba,
každá smeruje do neba,
v nich nám všetko dané je
pre život a spasenie.

2. Prvou z nich je živá viera,
svetlo nad všetko jasné,
pravda, čo z nebies vyviera
a nikdy nevyhasne,
že si Otec, môj Stvoriteľ,
že je Kristus môj Spasiteľ,
že aj keď telo zhynie,
On ma k sebe privinie.

3. Druhou je zas láska čistá,
kvet srdca veriaceho,
pečať pravej viery istá,
moc ducha pokorného,
ona teší, navštevuje,
šatí, sýti, opatruje,
nikdy sa nepominie,
i keď všetko zahynie.

4. Tou treťou je pevná nádej,
ktorá i za hrob siaha,
kríž, zármutky duši každej
premáhať vždy pomáha,
tých, ktorých smrť delí, spája,
upiera zrak až do raja,
nad hrobom smrteľnosti
svedčí nám o večnosti.

5. Pre tie veci k Tvojim
padám nohám,
Otče milosti,
nič iné si viac nežiadam,
len ich daruj v plnosti,
nech sa potom, čo chce, deje,
viera, láska a nádej je
cestou k tomu prístavu,
kde uzriem Božiu slávu.
