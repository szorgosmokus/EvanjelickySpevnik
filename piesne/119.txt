119.


1. Vždy keď sa hriechov
desím,
môj Kriste a Pane,
daj, nech sa tým poteším,
že si umrel za ne
a že moje neprávosti
si Ty na drevo kríža
vyniesol z milosti.

2. Ó div nad všetky divy,
že nemáme dlhov,
že náš Pán spravodlivý
za zlých platil sluhov,
že za človeka hriešneho
Syn Boží na smrť ťažkú
dal seba samého.

3. Aj keď mi hriech a zloba
hrozí, že ublíži,
však mám milosť u Boha
v Ježišovom kríži.
Za mňa On krvou zaplatil,
by som sa Mu nikdy viac
ja hriešny nestratil.

4. Chcem ísť, Pane, za Tebou,
kým len budem vládať,
a pred Tvojou velebou
na kolená padať
za smrť Tvoju prebolestnú,
za trýznenie a muky,
za milosť nesmiernu.

5. Daj, aby som ja iným
tak robil jak Ty mne,
a s každým svojím blížnym
nažíval úprimne;
ochotne slúžil, pomáhal,
životom svojím celým
lásku dokazoval.

6. Keď ma bude hriech desiť
aj v hodine smrti,
príď ma, Pane, potešiť
a zostaň so mnou Ty.
Pre Tvoje zásluhy drahé,
hoc nie som toho hodný,
viem, uzriem Ťa v sláve.
