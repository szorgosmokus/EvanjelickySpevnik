340.


1. Čo žiadaš od nás, Pane,
za tie hojné dary?
A čo za dobrodenie,
ktoré nemá miery?

2. Striebro, zlato nežiadaš,
si Pán zeme, neba,
len z toho môžeme dať,
čo máme od Teba.

3. Vďačné srdcia skladáme
pred Tvoju svätú tvár,
veď nad Teba nemáme
žiaden vzácnejší dar.

4. Náš svet Ťa neobsiahne,
ani krása neba,
žiaden čas, diale žiadne;
niet miesta bez Teba.

5. Slovom Tvojím stvorená
obloha nad nami,
krásne je ozdobená
slnkom a hviezdami.

6. Základy si položil
našej krásnej zemi,
a celú ju ozdobil,
kvetmi nádhernými.

7. Z Tvojej vôle sú v kvete
na jar polia, stráne,
v klasoch dozrieva v lete
Tvoje požehnanie.

8. Jeseň ovocie dáva
i hojnosť úrody,
potom v zime nastáva
zas oddych prírody.

9. Ó Bože dobrotivý,
v láske nepremenný,
Tvoja štedrosť nás živí
i všetko na zemi.

10. Živ nás ďalej na svete
do nášho skonania
a Tvoje žehnajúce
ruky nech nás chránia.
