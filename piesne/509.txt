509.


1. Dúfaj v Boha svojho,
duša, dňa každého,
On ti vo dne i v noci
je vždycky na pomoci.
Len dúfaj v Neho, Pána,
On je tvoja ochrana!

2. Dúfaj v Boha svojho
v čas kríža každého,
ktorý ťa zarmucuje
a vieru spochybňuje,
On žiaľ na radosť zmení
v lásky svojej znamení!

3. Dúfaj v Boha svojho
i v deň času zlého,
keď hriech a viny tvoje
zaťažujú svedomie.
On ťa toho všetkého
zbaví pre Syna svojho.

4. Dúfaj v Boha svojho,
hoc pre meno Jeho
tu znášaš utrpenie,
strácaš česť a imanie.
Čo kto pre Neho stratí
ver, že hojne mu vráti.

5. Dúfaj v Boha svojho
v čase skonu tvojho.
Veď i v smrti si Boží,
verne s tebou naloží,
aj keď spočinieš v hrobe,
Pán ťa prijme ku sebe.

6. Dúfaj v Boha svojho,
Otca láskavého.
Vyslyší ťa v modlitbách,
pomôže ti v ťažkostiach.
Za čo Ho, duša, vďačne
oslavovať máš večne!
