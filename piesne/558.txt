558.


1. Bože, Otče všetkých ľudí,
neskonalý v milosti,
Tvoje oko všetko vidí:
radosti i žalosti.
Vieš o láske rodičovskej,
veď ju z dobroty otcovskej
do sŕdc našich vštepuješ,
chrániš a rozmnožuješ.

2. Vypočuj nás, milý Pane,
požehnávaj výchovu,
Ty si predsa darov prameň,
ujímaj sa odznovu
našich detí – ratolestí,
nedaj skĺznuť z rovnej cesty,
na ktorú vykročili,
aby Tebe slúžili.

3. Aj my sami v pobožnosti
svojím dobrým príkladom
veďme ich po cestách cnosti
ku najvyšším pokladom,
ktoré máme v Ježišovi,
dietok vernom priateľovi,
aby si ich vážili
a nikdy nestratili.

4. Vieme, Pane, že dáš viacej,
než ako sme žiadali.
Žehnaj ďalej naše práce,
aby sme vychovali
pokolenie bohabojné,
a tak mohli sme spokojne,
vidiac v poriadku svoj dom
rozlúčiť sa so svetom.
