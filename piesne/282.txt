282.


1. Bože, Ty si svetla prameň,
od Teba všetko máme;
Kriste, základný si kameň,
my na Tebe staviame;
ďakujeme, že z milosti
slovo čisté i sviatosti
dosiaľ si nám zachoval.
Hľa, stĺp pravdy ešte stojí,
Ty si nám v najťažšom boji
padnúť a zhynúť nedal.

2. Za to svetlo, Bože Svätý,
vďakyvzdania prijmi hlas.
Svetlom slova, ktoré svieti,
všetkých bludov tmu zaplaš.
Tvojou, Bože, sme rodinou,
máme práva dcér a synov,
spasenia sme si istí,
slovo Tvoje posväcuje,
duše naše uzdravuje,
srdce milosťou čistí.

3. Pane, daj, nech slovo sväté
dobrú pôdu nájde v nás,
jak semeno s láskou siate
vydá hojnú žatvu včas.
Nech nás Teba poznať učí,
živú vieru budí v srdci
a v dobrom posilní nás,
aby mohli sme bojovať
výborný boj a odolať
násiliu zla v každý čas.

4. Tak ako sme dodnes hojne
poklad Tvoj mali,
aj potomci naši verne
kiež by sa ho držali;
svojho slova požehnaj zvesť,
aby mohla mocne vždy znieť
nám ku spáse, Tebe k cti.
Svieca slova pravdy svätej,
svieť jasne na celom svete
teraz i v budúcnosti.
